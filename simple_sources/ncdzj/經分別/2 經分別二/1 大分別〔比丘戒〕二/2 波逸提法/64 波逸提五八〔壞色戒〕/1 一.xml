<doc>
    <meta/>
    <body>
        <head>
            <ref cRef="PTS.Vin.4.120"/>
            一
        </head>
        <p>爾時，佛世尊在舍衛城祇樹給孤獨園。其時，眾多比丘與遍行外道從沙祇往舍衛城道路中，途中出現劫賊掠奪彼等。舍衛城之王兵出而捕捉劫賊及所盜物，遣使至諸比丘處曰：「諸大德！請認領各自之衣物。」諸比丘無法分別認領。彼等譏嫌非難：「何以諸大德無法分別認領各自之衣耶？」於是，諸比丘以此事白世尊。時，世尊以是因緣令集比丘僧，為諸比丘說相應適正之法後，告諸比丘曰：「然，諸比丘！以十利故，我為諸比丘制立學處，為攝僧、為僧安樂……乃至……為令正法久住、為敬重律。諸比丘！汝等當如是誦此學處——</p>
        <p>得新衣之比丘，應取<a n="1"/>三種壞色<a n="2"/>中之一壞色，即青色、泥色或黑褐色<a n="3"/>也。若比丘不取三種壞色中之一壞色而著用新衣者，波逸提。」</p>
    </body>
    <notes/>
    <ps/>
    <notes>
        <note n="1">於此言「應取」（ādātabba）。依覺音註，所謂點淨者，衣不全部染，僅染四角或一角。北傳漢譯律藏《善見律》亦云「以此三種色點下如麻子大」。於此，云衣全部染壞色為染淨。北傳漢譯律藏《五分律》與巴利同云「點淨」，《四分律》、《十誦》云「染淨」為主，《僧祇律》有「染淨」與「點淨」二種。</note>
        <note n="2">壞色（dubbaṇṇa-karaṇa）破壞世人所好之純色，而成為世人所不好之間色。故以下之青、泥、黑褐等皆非純色。</note>
        <note n="3">對於青、泥、黑褐，見北傳漢譯律藏。《四分律》、《五分律》、《僧祇律》為青、黑、木蘭色；《十誦律》為青、泥、茜；《有部律》攝為青、泥、赤；《僧祇律》云：黑者泥也。如此，依北傳漢譯律藏所云，泥者似黑色也。然 kālasāmaṁ 非黑色，寧可視為赤褐色即木蘭色，今從此。然 Rhys Davids 譯為 dark blue, mud, black, Gogerly 亦為 green, mud, black 都譯為黑色。依此，泥為褐色即木蘭色也。</note>
    </notes>
</doc>
