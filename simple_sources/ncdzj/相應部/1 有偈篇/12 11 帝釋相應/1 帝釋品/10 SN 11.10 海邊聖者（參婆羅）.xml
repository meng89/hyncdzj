<doc>
    <meta/>
    <body>
        <head>
            〔一〇〕第十　海邊聖者（參婆羅）
            <a n="1"/>
        </head>
        <p>〔爾時，世尊〕住舍衛城……</p>
        <p>「諸比丘！遠昔持戒具優美性質之甚多聖者，集海岸之木葉葺小屋而住。</p>
        <p>諸比丘！其時天與阿修羅又行激戰。</p>
        <p>諸比丘！時其持戒善性之聖者等生思念：『諸天如法阿修羅不如法。我等從阿修羅起恐怖亦不知。我寧可到參婆羅阿修羅王，乞無畏之施。』</p>
        <p>諸比丘！時彼等持戒善性聖者等，猶如力士之伸屈腕、屈伸腕，沒於海邊小屋，現於參婆羅阿修羅王之前。</p>
        <p>諸比丘！時彼等持戒善性聖者等，以偈語參婆羅阿修羅王：</p>
        <j>
            <s>我等聖者至</s>
            <s>參婆羅之處</s>
            <s>以乞無畏施</s>
            <s>汝等若欲者</s>
            <s>怖畏或無畏</s>
            <s>何者悉可與</s>
        </j>
        <j p="參婆羅">
            <s>以事天帝釋</s>
            <s>污聖無無畏</s>
            <s>以求乞無畏</s>
            <s>我只與怖畏</s>
        </j>
        <j p="聖者等">
            <s>我等乞無畏</s>
            <s>而與汝怖畏</s>
            <s>我等以還汝</s>
            <s>汝有無盡恐</s>
            <s>如播植種子</s>
            <s>如收割果實</s>
            <s>為善有善果</s>
            <s>行惡有惡果</s>
            <s>種子蒔播植</s>
            <s>汝應受果報</s>
        </j>
        <p>諸比丘！時彼等持戒善性之聖者等，詛咒參婆羅阿修羅王，猶如力士之伸屈腕，沒於參婆羅阿修羅王之前，現於海岸小屋。</p>
        <p><ref cRef="PTS.S.1.228"/>一〇</p>
        <p>諸比丘！時參婆羅阿修羅王，為其持戒善性之聖者等所詛咒，其夜三度被襲而醒。」</p>
        <p>此嗢陀南：</p>
        <j>
            <s>須毘羅須師摩</s>
            <s>旗尖吠波質底</s>
            <s>與善語之勝利</s>
            <s>及鳥巢無譎詐</s>
            <s>毘留奢那修羅</s>
            <s>及森林聖者等</s>
            <s>並海聖者等是</s>
        </j>
    </body>
    <notes/>
    <ps/>
    <notes>
        <note n="1">雜阿含經卷四〇．一二（大正藏二．二九五a）。</note>
    </notes>
</doc>
