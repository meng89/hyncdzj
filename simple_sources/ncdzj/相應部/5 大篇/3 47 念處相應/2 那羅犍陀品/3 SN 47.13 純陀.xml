<doc type="for_machine">
    <body>
        <head>
            〔一三〕第三　純陀
            <ewn>
                <a/>
                <note>雜阿含經二四．三四（大正藏二．一七六b）。</note>
            </ewn>
        </head>
        <p>爾時，世尊住舍衛城祇樹林給孤獨園。</p>
        <p>其時，具壽舍利弗住摩竭提之那羅聚落，因患重疾病而困苦。純陀沙彌為具壽舍弗之侍者。</p>
        <p>時，具壽舍利弗因其疾病而般涅槃。</p>
        <p>時，純陀沙彌持具壽舍利弗之衣鉢，至舍衛城祇樹給孤獨園阿難住處。至已，<ref cRef="PTS.S.5.162"/>禮敬具壽阿難，坐於一面。坐於一面之沙彌純陀，白具壽阿難曰：</p>
        <p>「大德！具壽舍利弗已涅槃矣，有其衣鉢在此。」</p>
        <p>「友純陀！有此事由者，應去見世尊。友純陀！詣世尊住處。詣已，以此事稟告世尊。」</p>
        <p>「唯唯，大德！」</p>
        <p>純陀沙彌應諾具壽阿難。</p>
        <p>時，具壽阿難與純陀沙彌來詣世尊住處。詣已，禮敬世尊，坐於一面。坐於一面之具壽阿難，白世尊曰：</p>
        <p>「大德！依此純陀沙彌言：『大德！具壽舍利弗已般涅槃，此有其衣鉢。』大德！聞具壽舍利弗般涅槃，我身惶懼，四面不明，不辨諸法。」</p>
        <p>「阿難！舍利弗是取戒蘊而般涅槃耶？取定蘊而般涅槃耶？取慧蘊而般涅槃耶？取解脫蘊而般涅槃耶？取解脫智見蘊而般涅槃耶？」</p>
        <p>「大德！具壽舍利弗並非取戒蘊而般涅槃……〔定蘊……慧蘊……解脫蘊〕……並非取解脫智見蘊而般涅槃。大德！然則具壽舍利弗乃我之教誡者，彼為已渡者、教授者、教示者、勸導者、讚勵者、慶喜者，說法不倦、攝取同梵行者，故我憶念具壽舍利弗之法威力、法受用、法攝受。」</p>
        <p><ref cRef="PTS.S.5.163"/>八</p>
        <p>「阿難！我豈非豫說耶？『與一切所愛樂者，別離、離散、分離。』阿難！云何可得常耶？凡有所生、所為、有為、有滅壞之法者，使之不滅壞，無有是理。</p>
        <p>阿難！譬如堅固之大樹住立，先壞其大枝，阿難！如是堅固之大比丘眾住，有舍利弗之般涅槃。阿難！云何可得常耶？所生、所成、有為、有滅壞之法者，使之不滅壞，則無有是理。</p>
        <p>阿難！然則應以自為洲、自為依處，不以其他為依處；以法為洲、以法為依處，不以其他為依處而住。</p>
        <p>阿難！云何比丘應以自為洲、以自為依處，不以其他為依處；以法為洲、以法為依處，不以其他為依處而住耶？</p>
        <p>阿難！於此有比丘，於身觀身，熱誠、正知、正念，調伏世間之貪憂而住。於受……於心……於法觀法，熱誠、正知、正念，調伏世間之貪憂而住。</p>
        <p>阿難！如是之比丘，以自為洲，以自為依處，不以其他為依處；以法為洲、以法為依處，不以其他為依處而住。</p>
        <p>阿難！於今或我滅度後，當以自為洲、以自為依處，不以其他為依處；以法為洲、以法為依處，不以其他為依處，則於勤學（佛法）中，乃我最上之比丘。」</p>
    </body>
    <ps></ps>
</doc>
