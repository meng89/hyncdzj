<doc type="for_machine">
    <body>
        <head>
            〔一五〕第五　婆醯迦
            <ewn>
                <a/>
                <note>雜阿含經二四．二一（大正藏二．一七五a）。</note>
            </ewn>
        </head>
        <p>舍衛城因緣。</p>
        <p>時，具壽婆醯迦詣世尊住處。詣已，禮敬世尊，坐於一面。坐於一面之具壽婆醯迦，白世尊曰：</p>
        <p>「大德！願為我略說法，我聞世尊之法，將獨靜居，不放逸、熱誠、專精而住。」</p>
        <p>「婆醯迦！然則，汝應清淨於善法之初。何為善法之初耶？善清淨之戒與正直之見是。</p>
        <p>婆醯迦！汝若於戒善清淨且得見正直者，婆醯迦！汝則依戒、立戒，修習四念處。以何為四耶？</p>
        <p>婆醯迦！於此，汝於身觀身，熱誠、正知、正念，調伏世間之貪憂而住。於受……於心……於法觀法，熱誠、正知、正念，調伏世間之貪憂而住。婆醯迦！汝依戒、立戒，如是修習此四念處。婆醯迦！應期於夜來晝去，於汝善法之增長；不期於損壞。」</p>
        <p><ref cRef="PTS.S.5.166"/>五</p>
        <p>時，具壽婆醯迦歡喜、隨喜於世尊之所說，即從座起，敬禮世尊，右繞而離去。</p>
        <p>時，具壽婆醯迦獨靜居，不放逸、熱誠、專精而住。不久之後，善男子以由家出家之本義，於現法究盡無上之梵行，自證、現證、具足而住，了知；諸漏已盡、梵行已立、所作已辦、更不受後有。</p>
        <p>具壽婆醯迦成為阿羅漢之一。</p>
    </body>
    <ps></ps>
</doc>
