<doc>
    <meta/>
    <body>
        <head>
            〔四六〕第六　波羅提木叉
        </head>
        <p>時，有一比丘，來詣世尊住處。詣已，敬禮世尊，坐於一面。坐於一面之彼比丘，白世尊曰：</p>
        <p>「大德！願為我略說法要，我聞世尊之法，則獨靜居，不放逸、熱誠、專精而住。」</p>
        <p>「比丘！然則，汝應清淨於善法之初。以何為善法之初耶？</p>
        <p>比丘！汝於此處，當守護波羅提木叉之律儀，具足行所行，見於微少之罪，住於怖畏，受學處而學。比丘！汝當守護波羅提木叉之律儀，具足行所行，見於微少之罪，怖畏而住，受學處而學，比丘！汝則依戒、立戒修習四念處。以何為四耶？</p>
        <p>比丘！於此，汝於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。</p>
        <p>比丘！汝依戒、立戒，如是修習此四念處。比丘！夜來晝去，於汝當期善法之增長，不期於損滅。」</p>
        <p>時，彼比丘歡喜、隨喜世尊之所說，從座而起，敬禮世尊，右繞而離去。</p>
        <p><ref cRef="PTS.S.5.188"/>八</p>
        <p>時，彼比丘獨靜居，不放逸、熱誠、專精而住，不久後，善男子由正家而出家，究盡出家本義之無上梵行，於現法自證知、現證，具足而住，了知：諸漏已盡、梵行已立、所作已辦、更不受後有。</p>
        <p>彼比丘成一阿羅漢。</p>
    </body>
    <notes/>
    <ps/>
    <notes/>
</doc>
