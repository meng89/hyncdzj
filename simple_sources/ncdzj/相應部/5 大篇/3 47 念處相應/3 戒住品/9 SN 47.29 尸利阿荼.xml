<doc>
    <meta/>
    <body>
        <head>
            〔二九〕第九　尸利阿荼
        </head>
        <p>爾時，具壽阿難住於王舍城竹林迦蘭陀園。</p>
        <p>其時，尸利阿荼居士因患重疾病而困苦。</p>
        <p>時，尸利阿荼告於一士夫曰：</p>
        <p>「士夫！汝往阿難住處。到已，以我語，頭面頂禮具壽阿難之足，言於大德：『尸利阿荼居士因患重疾病而困苦。』彼言：『頭面頂禮具壽阿難之足，哀愍之故，願大德具壽阿難來尸利阿荼之家。』」</p>
        <p>彼士夫應諾尸利阿荼居士曰：</p>
        <p>「唯唯！大德！」</p>
        <p>乃逕往具壽阿難住處。</p>
        <p>到已，頂禮具壽阿難後，坐於一面。坐於一面之彼士夫，白具壽阿難曰：</p>
        <p>「大德！尸利阿荼居士患重疾病而困苦。彼言：『頭面頂禮具壽阿難之足，哀愍故，願大德具壽阿難，來尸利阿荼居士之家。』」</p>
        <p><ref cRef="PTS.S.5.177"/>具壽阿難默然允許。</p>
        <p>時，具壽阿難著下衣、持衣鉢，往尸利阿荼居士之家。到已，坐於所設之座。坐已，具壽阿難言尸利阿荼曰：</p>
        <p>「居士！汝能忍耶？苦受退而不進，知所減退，不知增進耶？」</p>
        <p>「大德！我不能忍，激苦之受有進無退，知增進而不知減退。」</p>
        <p>「居士！然則，汝應如是學：『我於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。』居士汝應如是學。」</p>
        <p>「大德！我有世尊所說之四念處，我亦與此法俱。大德！我於身觀身，熱誠、正知、正念，調伏世間之貪憂而住；於受……於心……於法觀法，熱誠、正知、正念，調伏世間之貪憂而住。</p>
        <p>大德！又世尊所說之五下分結，於我，未見有少分未斷者。」</p>
        <p>「居士！汝是吉祥，居士！汝極吉祥。居士！汝〔自〕記於不還果。」</p>
    </body>
    <notes/>
    <ps/>
    <notes/>
</doc>
