<doc>
    <meta/>
    <body>
        <head>
            <ref cRef="PTS.S.5.73"/>
            〔六〕第六　昆達利
        </head>
        <p>一時，世尊住沙祇城之安闍那鹿苑。</p>
        <p>時，修行者昆達利耶來詣世尊住處。詣已，與世尊相交談慶慰、歡喜、感銘之語話，而坐於一面。坐於一面之修行者昆達利耶，白世尊曰：</p>
        <p>「尊瞿曇！我住園而與眾會交往。尊瞿曇！我食朝食，食後如是周行，由園至園，由遊園至遊園，經行歷訪於彼處，一類之沙門、婆羅門，出論種種功德，見他方以論議詰難功德。尊瞿曇是住何功德耶？」</p>
        <p>「昆達利耶！如來乃住於『明解脫』果之功德。」</p>
        <p>「尊瞿曇！修習、多習何法者，則得明解脫圓滿耶？」</p>
        <p>「昆達利耶！修習、多習七覺支者，則得明解脫圓滿。」</p>
        <p>「尊瞿曇！修習、多習何法者，則得七覺支圓滿耶？」</p>
        <p>「昆達利耶！修習、多習四念處者，則得七覺支圓滿。」</p>
        <p>「尊瞿曇！修習、多習何法者，則得四念處圓滿耶？」</p>
        <p>「昆達利耶！修習、多習三善業者，則得四念處圓滿。」</p>
        <p>「尊瞿曇！修習、多習何法者，則得三善業圓滿耶？」</p>
        <p><ref cRef="PTS.S.5.74"/>「昆達利耶！修習、多修根律儀者，則得三善業圓滿。」</p>
        <p>「昆達利耶！云何對根律儀修習、多習者，則得三善法圓滿耶？</p>
        <p>昆達利耶！於此有比丘，以眼見可意之色，而不貪著、不歡喜、不起貪欲，其身住、心住，於內善安住、善解脫。以眼見非可意之色，而無動搖、不安心、破壞心、憎惡心<a n="1"/>，其身住、心住，於內善安住、善解脫。</p>
        <p>昆達利耶！又比丘以耳聞可意之聲……乃至……以鼻息〔可意〕之香……乃至……以舌嚐〔可意〕之味……乃至以身觸可意之所觸……乃至……</p>
        <p>以意識可意之法，而不貪著、不歡喜、不起貪欲，其身住、心住，於內善安住、善解脫。以意識非可意之法，而無動搖、不安心、破壞心、憎惡心，其身住、心住，於內善安住、善解脫。</p>
        <p>昆達利耶！比丘以眼見色，對可意非可意之色，其身住、心住，於內善安住、善解脫。以耳聞聲……乃至……以鼻嗅香……乃至……以舌嚐味……乃至……以<ref cRef="PTS.S.5.75"/>身觸所觸……乃至……以意識法，對可意非可意之法，其身住、心住，於內善安住、善解脫。昆達利耶！對根律儀如是修習、如是多修者，則圓滿三善業。</p>
        <p>昆達利耶！云何修習、云何多修三善業者，則得四念處圓滿耶？</p>
        <p>昆達利耶！於此有比丘，斷身惡業、修習身善業，斷語惡業、修習語善業，斷意惡業、修行意善業。</p>
        <p>昆達利耶！如是修習、如是多修三善業者，得圓滿四念處。</p>
        <p>昆達利耶！云何修習、云何多修四念處，得圓滿七覺支耶？</p>
        <p>昆達利耶！於此有比丘，於身觀身而住，以熱誠、正念、正知，而調伏世間之貪憂。於受……乃至……於心……乃至……於法觀法而住，以熱誠、正念、正知，而調伏世間之貪憂。</p>
        <p>昆達利耶！如是修習、如是多修四念處者，則圓滿七覺支。</p>
        <p>昆達利耶！云何修習、多修七覺支者，則圓滿明解脫耶？</p>
        <p>昆達利耶！於此有比丘，依遠離、依離貪、依滅盡，迴向於捨，修習念覺支……〔擇法覺支……精進覺支……喜覺支……輕安覺支……定覺支〕……依遠離、依離貪、依滅盡，迴向於捨，以修習捨覺支。</p>
        <p>昆達利耶！如是修習、如是多修七覺支者，則圓滿明解脫。」</p>
        <p>如是說已，修行者昆達利耶，白世尊曰：</p>
        <p>「妙哉！尊瞿曇！妙哉！尊瞿曇！譬如將倒者扶起，將覆者揭露，如迷者教之以道，於暗中舉燈火，使有眼者可見色。尊瞿曇如是以種種方便顯示法，我於此自今日起至於命終，歸依尊瞿曇與法及比丘眾，請尊瞿曇容我為優婆塞。」</p>
    </body>
    <notes/>
    <ps/>
    <notes>
        <note n="1">「不安心、被壞心、憎惡心」，此三之原註配釋貪、瞋、癡。尚破壞心原本為 ādinamānasa 暹羅本為 ādinnamānasa 意亦不通，今以 ādiṇṇa 改之。</note>
    </notes>
</doc>
