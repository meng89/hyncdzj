<doc type="for_machine">
    <body>
        <head>
            〔七〕第七　尋
            <ewn>
                <a/>
                <note>雜阿含一六．三、四（大正藏二．一〇九b）。</note>
            </ewn>
        </head>
        <p>「諸比丘！勿尋思惡不善之尋。謂：欲尋、瞋尋，害尋。何以故耶？</p>
        <p>諸比丘！此等之尋不引義利，非初梵行，不資於厭患、離貪、滅盡、寂止、證<ref cRef="PTS.S.5.418"/>智、等覺、涅槃。</p>
        <p>諸比丘！汝等尋思時，『此是苦』應尋思，『此是苦集』應尋思，『此是苦滅』應尋思，『此是順苦滅之道』應尋思。何以故耶？</p>
        <p>諸比丘！此等之尋引於義利，成初梵行，資於厭患、離貪、滅盡、寂止、證智、等覺、涅槃。是故諸比丘！此是苦，應勉勵！此是苦集，應勉勵！此是苦滅，應勉勵！此是順苦滅之道，應勉勵！」</p>
    </body>
    <ps></ps>
</doc>
