<doc>
    <meta/>
    <body>
        <head>
            〔四二〕第二　深嶮
            <a n="1"/>
        </head>
        <p>一時，世尊住王舍城耆闍崛山中。</p>
        <p>時，世尊告諸比丘曰：</p>
        <p>「諸比丘！往辯才峰<a n="2"/>，行晝日坐。」</p>
        <p>彼諸比丘應諾世尊曰：</p>
        <p>「唯唯，大德！」</p>
        <p><ref cRef="PTS.S.5.449"/>三</p>
        <p>時，世尊與眾多比丘俱往辯才峰。有一比丘，於辯才峰見大深嶮。見已，白世尊曰：</p>
        <p>「大德！大哉！此深嶮。大德！深嶮可怖畏。大德！可有比此深嶮更大、更怖畏之深嶮耶？」</p>
        <p>「比丘！亦有比此深嶮更大、更怖畏之深嶮者。」</p>
        <p>「大德！比此深嶮更大、更怖畏之深嶮為何耶？」</p>
        <p>「比丘！於諸沙門、婆羅門，於『此是苦』不如實了知，於『此是苦集』不如實了知，於『此是苦滅』不如實了知，於『此是順苦滅道』不如實了知者，則於生本之諸行樂著，老本之諸行樂著，死本之諸行樂著，愁、悲、苦、憂、惱本之諸行樂著。因樂著於生本諸行，樂著於老本諸行，樂著於死本諸行，樂著於愁、悲、苦、憂、惱本之諸行，則生本之諸行增長，老本之諸行增長，死本之諸行增長，愁、悲、苦、憂、惱本之諸行增長。因生本之諸行增長，老本之諸行增長，死本之諸行增長，愁、悲、苦、憂、惱本之諸行增長，則墮於生之深嶮，墮於老之深嶮，墮於死之深<ref cRef="PTS.S.5.450"/>嶮，墮於愁、悲、苦、憂、惱之深嶮，不得解脫生，老，死，愁、悲、苦、憂、惱。吾云不得苦之解脫。</p>
        <p>比丘！然諸沙門、婆羅門，於『此是苦』如實了知，於『此是苦集』如實了知，於『此是苦滅』如實了知，於『此是順苦滅道』如實了知者，則不樂著於生本之諸行，不樂著於老本之諸行，不樂著於死本之諸行，不樂著於愁、悲、苦、憂、惱本之諸行。因不樂著於生本諸行，不樂著於老本諸行，不樂著於死本諸行，不樂著於愁、悲、苦、憂、惱本諸行，故生本諸行不增長，老本諸行不增長，死本諸行不增長，愁、悲、苦、憂、惱本諸行不增長。是以不墮生之深嶮，不墮老之深嶮，不墮死之深嶮，不墮愁、悲、苦、憂、惱之深嶮，而解脫生，老，死，愁、悲、苦、憂、惱。吾云得苦之解脫。</p>
        <p>是故，諸比丘！『此是苦』，應勉勵！『此是苦集』，應勉勵！『此是苦滅』，應勉勵！『此是順苦滅道』，應勉勵！」</p>
    </body>
    <notes/>
    <ps/>
    <notes>
        <note n="1">雜阿含一六．一五（大正藏二．一一一a）。</note>
        <note n="2">「辯才峯」，原註言似於山之一大巖石。非固有名詞，我取其字義之試譯。</note>
    </notes>
</doc>
