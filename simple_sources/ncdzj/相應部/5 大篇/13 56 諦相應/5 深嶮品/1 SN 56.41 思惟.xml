<doc>
    <meta/>
    <body>
        <head>
            〔四一〕第一　思惟
            <a n="1"/>
        </head>
        <p>一時，世尊住竹林迦蘭陀園。</p>
        <p>於此處，世尊告諸比丘曰：</p>
        <p><ref cRef="PTS.S.5.447"/>「諸比丘！往昔，有一男子，以『應於世間作思惟』，而往須摩竭陀池。來至須摩竭陀池之岸邊坐，進入世間思惟。</p>
        <p>諸比丘！彼男子於須摩竭陀池之岸，見四部軍之入藕根。見已，思念：『我發狂矣，我狂亂矣，我見世間之所無者。』</p>
        <p>諸比丘！時，彼男子走入都城，告大眾曰：『諸大德！我發狂矣，諸大德！我狂亂矣，我見世間之所無者。』</p>
        <p>『男子！汝云何發狂耶？云何狂亂耶？汝見世間所無者耶？』</p>
        <p>『諸大德！於此，我出王舍城，以「應於世間作思惟」，而往須摩竭陀池。來至須摩竭陀池之岸邊坐下，入於世間作思惟。諸大德！我於須摩竭陀池之岸，見四部軍之入藕根。諸大德！如是，我發狂，如是，我狂亂，我見世間之所無者。』</p>
        <p>『男子！汝實發狂矣，實為狂亂，汝之所見為世間所無者。』</p>
        <p>諸比丘！然則，彼男子為見真實，非非實。諸比丘！往昔，天與阿修羅酣戰。<ref cRef="PTS.S.5.448"/>諸比丘！於彼戰役，諸天勝，阿修羅敗。阿修羅因敗而懼，怖畏<a n="2"/>諸天由藕根入阿修羅宮。</p>
        <p>是故諸比丘！勿於世間思惟，曰：『世間為常、世間為無常、世間為有邊、世間為無邊、命即是身、命與身為異、如來死後為有、如來死後為無、如來死後為亦有亦無、如來死後為亦非有亦非無。』何以故耶？</p>
        <p>諸比丘！此思惟與義不相應，不達初梵行，不資厭患、離貪、滅盡、寂止、證智、等覺、涅槃。</p>
        <p>諸比丘！汝等思惟時，於『此是苦』應思惟，於『此是苦集』應思惟，於『此是苦滅』應思惟，於『此是順苦滅道』應思惟。何以故耶？</p>
        <p>諸比丘！此思惟與義相應，為初梵行，資於厭患、離貪、滅盡、寂止、證智、等覺、涅槃。</p>
        <p>是故諸比丘！於『此是苦』，應勉勵！於『此是苦集』，應勉勵！於『此是苦滅』，應勉勵！於『此是順苦滅道』應勉勵！」</p>
    </body>
    <notes/>
    <ps/>
    <notes>
        <note n="1">雜阿含一六．一（大正藏二．一〇八c）。</note>
        <note n="2">「怖畏」，從原本之讀法。異本有 mohayamānā 原註由此譯為「欺諸天之心」。</note>
    </notes>
</doc>
