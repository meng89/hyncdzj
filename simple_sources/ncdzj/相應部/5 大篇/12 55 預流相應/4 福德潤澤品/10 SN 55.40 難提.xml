<doc type="for_machine">
    <body>
        <head>
            〔四〇〕第十　難提
            <ewn>
                <a/>
                <note>雜阿含三〇．二六（大正藏二．二一七c）。</note>
            </ewn>
        </head>
        <p>一時，世尊住釋氏國迦毘羅衛城尼拘律園。</p>
        <p>時，釋氏難提來至世尊住處。至已，禮敬世尊，坐於一面。坐於一面之釋氏難提，白世尊曰：</p>
        <p>「大德！若於聖弟子，徧一切處皆無具四預流支者，則聖弟子名為住於放逸。」</p>
        <p>「難提！若徧一切處皆無具四預流支者，我則將此另名為異生之數。</p>
        <p>難提！對聖弟子之住於放逸與不住放逸，我將說，且諦聽，善自作意。」</p>
        <p><ref cRef="PTS.S.5.398"/>「唯唯！大德！」</p>
        <p>釋氏難提應諾世尊，世尊說曰：</p>
        <p>「難提！云何聖弟子，住於放逸耶？</p>
        <p>難提！於此有聖弟子，於佛成就證淨，而曰：『彼世尊為應供、正等覺、明行足、善逝、世間解、無上士、調御丈夫、天人師、佛、世尊。』彼如是於佛滿足證淨，對更精進而不為，於晝不遠離，於夜不宴默。彼如是住於放逸，則無勝喜，無勝喜則無歡喜，無歡喜則無輕安，無輕安則住於苦，有苦則不得心定，不得心定則諸法不顯現，諸法不顯現則入住放逸數。</p>
        <p>難提！又，聖弟子於法……於僧……於聖者之所樂不破、不穿、不雜、不穢，離脫，智者所讚，不執取，成就能發三摩地之戒。彼如是以聖者之所樂戒為滿足，對更精進而不為，於晝不遠離，於夜不宴默。彼如是住於放逸，則不得勝喜，無勝喜則無歡喜，無歡喜則無輕安，無輕安則住於苦，有苦則不得心定，不得心定則諸法不顯現，諸法不顯現則入住放逸之數。難陀！如是之聖弟子，住於放逸。</p>
        <p>難提！云何之聖弟子，住於不放逸耶？</p>
        <p>難提！於此有聖弟子，於佛成就證淨，而曰：『彼世尊為應供、正等覺、明行足、善逝、世間解、無上士、調御丈夫、天人師、佛、世尊。』彼如是於佛滿足證淨，更精進而於晝遠離，於夜宴默。彼如是住於不放逸，則生勝喜，有勝喜則生歡喜，意歡喜則身輕安，身輕安則受樂，有樂則心得定，得心定則諸法顯現，諸法顯現則入住於不放逸之數。</p>
        <p><ref cRef="PTS.S.5.399"/>難提！又，聖弟子於法……於僧……對聖者之所樂不破、不穿、不雜、不穢，離脫，智者所讚，不執取，成就能發三摩地之戒。彼如是對聖者之所樂戒不滿足，更精進於晝遠離，於夜宴默。彼如是住於不放逸則生勝喜，有勝喜則生歡喜，意歡喜則身輕安，身輕安則樂受，有樂則得心定，得心定則諸法顯現，諸法顯現則入住於不放逸之數。</p>
        <p>難提！如是之聖弟子，住於不放逸。」</p>
    </body>
    <ps></ps>
</doc>
