<doc type="for_machine">
    <body>
        <head>
            <ref cRef="PTS.S.5.395"/>
            〔三七〕第七　摩訶男
            <ewn>
                <a/>
                <note>雜阿含三三．九（大正藏二．二三六b）。別雜阿含八．二一（大正藏二．四三一b）。</note>
            </ewn>
        </head>
        <p>一時，世尊住釋氏國迦毘羅衛城尼拘律園。</p>
        <p>時，釋氏摩訶男來至世尊住處，至已，敬禮世尊，坐於一面。坐於一面之釋氏摩訶男，白世尊曰：</p>
        <p>「大德！云何為優婆塞耶？」</p>
        <p>「摩訶男！歸依佛、歸依法、歸依僧故，摩訶男！依此為優婆塞。」</p>
        <p>「大德！云何為優婆塞戒具足耶？」</p>
        <p>「摩訶男！優婆塞離殺生、離不與取、離邪淫、離虛誑語、離飲酒故，摩訶男！依此為優婆塞戒具足。」</p>
        <p>「大德！云何為優婆塞信具足耶？」</p>
        <p>「摩訶男！於此有信之優婆塞，信如來之菩提，而曰：『彼世尊為應供、正等覺、明行足、善逝、世間解、無上士、調御丈夫、天人師、佛、世尊。』摩訶男！依此為優婆塞信具足。」</p>
        <p>「大德！云何為優婆塞棄捨具足耶？」</p>
        <p>「摩訶男！於此有優婆塞，以離慳吝垢穢之心住於家，常施、親手施、喜棄捨、應乞、喜分與布施。摩訶男！依此為優婆塞棄捨具足。」</p>
        <p>「大德！云何為優婆塞慧具足耶？」</p>
        <p>「摩訶男！於此有優婆塞，具慧以聖決擇而順正苦盡，成就生滅慧。摩訶男！依此為優婆塞慧具足。」</p>
    </body>
    <ps></ps>
</doc>
