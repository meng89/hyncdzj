<doc>
    <meta/>
    <body>
        <head>
            〔一二〕第二　婆羅門
            <a n="1"/>
        </head>
        <p>舍衛城因緣。</p>
        <p>「諸比丘！諸婆羅門施設有名曰向上之道，以勸導弟子曰：『男子！晨朝起，往赴於東面，不避坑坎、不避堆阜、不避橛、不避荊地、不避污水溜、不避下水路，於墮處可遇死。男子！如是身壞命終，往生善趣、天世。』</p>
        <p>諸比丘！此諸婆羅門之愚道、癡道，而不資於厭患、離貪、滅盡、寂靜、證智、等覺、涅槃。諸比丘！我亦於聖者之律，施設向上之道，且資於一向厭患、離貪、滅盡、寂靜、證智、等覺、涅槃。</p>
        <p>諸比丘！何種向上之道，一向資於厭患、離貪、滅盡、寂靜、證智、等覺、涅槃耶？</p>
        <p><ref cRef="PTS.S.5.362"/>五</p>
        <p>諸比丘！於此有聖弟子，對佛成就證淨，曰：『彼世尊為應供、正等覺、明行足、善逝、世間解、無上士、調御丈夫、天人師、佛、世尊。』對法……對僧……對聖者之所樂不破、不穿、不雜、不穢，離脫，智者所讚，不執取，成就能發三摩地之戒。</p>
        <p>諸比丘！此為向上之道，一向資於厭患、離貪、滅盡、寂靜、證智、等覺、涅槃。」</p>
    </body>
    <notes/>
    <ps/>
    <notes>
        <note n="1">雜阿含三〇．一三（大正藏二．二一五b）。</note>
    </notes>
</doc>
