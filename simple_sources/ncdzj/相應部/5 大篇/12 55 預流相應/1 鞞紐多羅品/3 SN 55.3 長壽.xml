<doc>
    <meta/>
    <body>
        <head>
            〔三〕第三　長壽
            <a n="1"/>
        </head>
        <p>一時，世尊住王舍城竹林迦蘭陀園。</p>
        <p>其時，長壽優婆塞因病而困苦，得重患。</p>
        <p>時，長壽優婆塞告乃父樹提居士曰：</p>
        <p>「居士！去至世尊住處，至已，以我語向世尊之足行頭面禮，云：『大德！長壽優婆塞因病而困苦，得重患，彼向世尊之足行頭面禮。』并白：『願大德世尊哀愍，去至長壽優婆塞住宅。』」</p>
        <p>「唯唯！吾兒！」</p>
        <p>樹提居士應諾長壽優婆塞，來至世尊住處。至已，敬禮世尊，坐於一方。</p>
        <p>坐於一方之樹提居士，白世尊曰：</p>
        <p>「大德！長壽優婆塞因病而困苦，得重患。彼向世尊之足行頭面禮，彼白曰：『願大德世尊哀愍之，請至長壽優婆塞住宅。』」世尊默然聽許。</p>
        <p><ref cRef="PTS.S.5.345"/>五</p>
        <p>時，世尊著下衣、持衣鉢，來至長壽優婆塞住宅。至已，就設座。坐已，世尊對長壽優婆塞言曰：</p>
        <p>「長壽！能忍否？能耐否？苦受有退不進、知減退不知增進否？」</p>
        <p>「大德！難忍，難耐，病苦有進無退，知增進而不知減退。」</p>
        <p>「長壽！然則汝當如是學：『我於佛成就證淨，謂：彼世尊為應供、正等覺、明行足、善逝、世間解、無上士、調御丈夫、天人師、佛、世尊。於法……於僧……對聖者之所樂不破、不穿、不雜、不穢，離脫，智者所讚，不執取，成就能發三摩地之戒。』長壽！汝當如是而學。」</p>
        <p>「大德！世尊所說之四預流支，於我而有，我亦與此法俱有。大德！我於佛成就證淨，謂：彼世尊為應供、正等覺、明行足，善逝、世間解、無上士、調御丈夫、天人師、佛、世尊。於法……於僧……對聖者之所樂不破、不穿、不雜、不穢，離脫，智者所讚，不執取，成就能發三摩地之戒。」</p>
        <p>「長壽！然汝依此四預流支，更當修習六順明分法。</p>
        <p>長壽！汝於此一切諸行，當作無常觀，無常即苦想，苦即無我想，斷想、離貪想、滅想而住。長壽！汝當如是學。」</p>
        <p>「大德！世尊所說之六順明分法，於我有之，我亦與此法俱有。大德！我於一切諸行，以無常而觀。無常即苦想，苦即無我想，斷想、離貪想、滅想而住。</p>
        <p>大德！然則我滅後，但念令此樹提居士滅困惑。」</p>
        <p><ref cRef="PTS.S.5.346"/>樹提居士曰：</p>
        <p>「吾兒長壽！勿作如是念。吾兒長壽！唯對世尊之所說，當善作意。」</p>
        <p>時，世尊如是對長壽優婆塞教誡後，即從座起離去。</p>
        <p>時，長壽優婆塞於世尊離去未久，即告命終</p>
        <p>時，有眾多之比丘，來至世尊之住在處，至已，敬禮世尊，坐於一面。坐於一面之彼諸比丘，白世尊曰：</p>
        <p>「大德！長壽優婆塞略受世尊教誡後，即已命終。彼往何趣？受何之生耶？」</p>
        <p>「諸比丘！長壽優婆塞為賢明，於法隨法行，以法事不惱於我。</p>
        <p>諸比丘！長壽優婆塞依五下分結盡，為化生者也，於彼處般涅槃，由彼世得不還之法。」</p>
    </body>
    <notes/>
    <ps/>
    <notes>
        <note n="1">雜阿含三七．一二（大正藏二．二七〇a）。</note>
    </notes>
</doc>
