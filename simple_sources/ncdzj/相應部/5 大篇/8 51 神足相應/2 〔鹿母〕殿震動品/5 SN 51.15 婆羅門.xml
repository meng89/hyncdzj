<doc>
    <meta/>
    <body>
        <head>
            〔一五〕第五　婆羅門
        </head>
        <p>如是我聞。一時，具壽阿難住拘睒彌瞿師羅園。</p>
        <p><ref cRef="PTS.S.5.272"/>二</p>
        <p>時，婆羅門來至具壽阿難之處。至已，與具壽阿難俱相交談歡喜、感銘之語，而坐於一面。坐於一面之婆羅門對具壽阿難言曰：</p>
        <p>「友阿難！為何之義，於沙門瞿曇之處修梵行耶？」</p>
        <p>「婆羅門！為斷欲，於世尊之處修梵行。」</p>
        <p>「友阿難！於斷欲，有道、有跡否？」</p>
        <p>「婆羅門！斷欲，是有道、有跡。」</p>
        <p>「友阿難！斷欲，有何之道、有何之跡耶？」</p>
        <p>「婆羅門！於此有比丘，修習欲三摩地勤行成就之神足……修習勤三摩地……心三摩地……觀三摩地勤行成就之神足。婆羅門！此為斷欲之道、之跡。」</p>
        <p>「友阿難！若然，則為無邊而非有邊，以欲斷欲者，無有是處。」</p>
        <p>「婆羅門！然則，我問汝，隨所好應答。</p>
        <p>婆羅門！於汝意云何？汝先前有往阿蘭若之欲，已至阿蘭若，則其所生之欲止滅耶？」</p>
        <p>「如是，友！」</p>
        <p>「汝前有往阿蘭若之勤，已至阿蘭若，則其所生之勤止滅耶？」</p>
        <p><ref cRef="PTS.S.5.273"/>「如是，友！」</p>
        <p>「汝前有往阿蘭若之心，已至阿蘭若，則其所生之心止滅耶？」</p>
        <p>「如是，友！」</p>
        <p>「汝前有往阿蘭若之觀，已至阿蘭若，則其所生之觀止滅耶？」</p>
        <p>「如是，友！」</p>
        <p>「婆羅門！如是諸比丘成為阿羅漢，漏盡、梵行已立、所作已辦、棄重擔、逮得己利、盡有結、成為正悟之解脫者。前有獲阿羅漢果之欲，已獲阿羅漢果，則其所生之欲止滅。前有獲阿羅漢果之勤，已獲阿羅漢果，則其所生之勤止滅。前有獲阿羅漢果之心，已獲阿羅漢果，則其所生之心止滅。前有獲阿羅漢果之觀，已獲阿羅漢果，則其所生之觀止滅。</p>
        <p>婆羅門！於汝意云何？若然，為有邊耶？為無邊耶？」</p>
        <p>「友阿難！若然，則為有邊，非無邊。</p>
        <p>希有哉！友阿難！……乃至……自今日起，乃至命終，當予歸依。」</p>
    </body>
    <notes/>
    <ps/>
    <notes/>
</doc>
