<doc type="for_machine">
    <body>
        <head>
            〔五〇〕第十　信
        </head>
        <p>如是我聞。一時，世尊住鴦伽國一名阿惒那之鴦伽種族聚落。</p>
        <p>於此，世尊告具壽舍利弗曰：</p>
        <p>「舍利弗！聖弟子若對如來一向信仰，彼對如來之教說生猶豫、疑惑否？」</p>
        <p>「大德！聖弟子若對如來一向信仰，彼則對如來之教說不生猶豫、疑惑。大德！於有信之聖弟子，發勤而住，斷不善法、具足諸善法，精進、勇健堅固，於諸善法不捨其軛，是可期。</p>
        <p>大德！其精進者，即其精進根是。</p>
        <p>大德！於有信、發勤之聖弟子，有念，成就最勝之念慧，對其長久以前之所作，長久以前之所說，憶念隨念是可期。</p>
        <p>大德！其念者，即其念根是。</p>
        <p>大德！有信、發勤、繫念之聖弟子，以捨為所緣，得定、得心一趣，是可期。</p>
        <p>大德！其定者，即其定根是。</p>
        <p>大德！於有信、發勤、繫念、定心之聖弟子，以『輪迴為無始，眾生為無明所<ref cRef="PTS.S.5.226"/>蓋，為渴愛所繫，致流轉、輪迴、不知其前際，然無明、闇聚無餘滅盡，則為寂靜位，此為殊勝位，謂：當知一切行之寂止、一切取之棄捨、愛盡、離欲、滅盡、涅槃』是可期。</p>
        <p>大德！其慧者，即其慧根是。</p>
        <p>大德！有信之聖弟子，如是再三發勤，如是再三憶念，如是再三入定，如是再三了知，生如是深信：『我前所聞之諸法，今於身觸而住，於慧通達而觀。』</p>
        <p>大德！其信者，即其信根是。」</p>
        <p>「善哉，善哉！舍利弗！舍利弗！聖弟子若對如來一向信仰，彼則於如來之教說，不生猶豫、疑惑。舍利弗！有信之聖弟子，發勤而住，為斷諸不善法、具足諸善法，精進、勇健堅固，於諸善法不捨其軛，是可期。</p>
        <p>舍利弗！其精進者，即其精進根是。</p>
        <p>舍利弗！於有信，發勤之聖弟子……乃至……</p>
        <p>舍利弗！有信之聖弟子，如是再三發勤，如是再三憶念，如是再三入定，如是<ref cRef="PTS.S.5.227"/>再三了知，生如是深信：『我前所聞之諸法，今於身觸而住，於慧通達而觀之。』</p>
        <p>舍利弗！其信者，即其信根是。」</p>
    </body>
    <ps></ps>
</doc>
