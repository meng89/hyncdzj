<doc>
    <meta/>
    <body>
        <head>
            〔四三〕第三　沙祇城
        </head>
        <p>如是我聞。一時，世尊住沙祇城安闍那鹿苑。</p>
        <p>於此，世尊告諸比丘曰：</p>
        <p>「諸比丘！有理趣，依此理趣故，五根即五力，五力即五根。」</p>
        <p>「大德！我等於法以世尊為根本，以世尊為眼，以世尊為歸趣。大德世尊！願對此說之義述示，諸比丘聞世尊之所說，當受持。」</p>
        <p>「諸比丘！然則諦聽，善自作意，我當說。」</p>
        <p>「唯唯！大德！」</p>
        <p>彼諸比丘應諾世尊。世尊說示曰：</p>
        <p>「諸比丘！有理趣，依此理趣故，五根即五力，五力即五根。諸比丘：有何之理趣，依此理趣故，五根即五力，五力即五根耶？</p>
        <p>諸比丘！信根即信力<a n="1"/>，信力即信根；精進根即精進力，精進力即精進根；念根即念力，念力即念根，定根即定力，定力即定根；慧根即慧力，慧力即慧根。</p>
        <p>諸比丘！譬如有趣向東、傾向於東、臨入於東之河。其中有洲，諸比丘！有理趣，依此理趣故，彼河之流稱為一。諸比丘！又有理趣，依此理趣故，彼河之流稱為二。</p>
        <p><ref cRef="PTS.S.5.220"/>六</p>
        <p>諸比丘！有何之理趣，依此理趣故，彼河之流稱為一耶？諸比丘！彼洲之東水與西水是。諸比丘！有此理趣，依此理趣故，彼河之流稱為一。</p>
        <p>諸比丘！有何之理趣，依此理趣故，彼河之流稱為二耶？諸比丘！彼洲之北水與南水是。諸比丘！有此理趣，依此理趣，故彼河之流稱為二。</p>
        <p>諸比丘！如是，信根即信力，信力即信根；精進根即精進力，精進力即精進根；念根即念力，念力即念根；定根即定力，定力即定根；慧根即慧力，慧力即慧根。</p>
        <p>諸比丘！比丘對五根修習、多修者，則諸漏盡，依之而無漏心解脫、慧解脫，於現法自現證、證知，具足而住。」</p>
    </body>
    <notes/>
    <ps/>
    <notes>
        <note n="1">「信根即信力」，由原註：依勝解相之增上義的信根，不動於不信故為信力。比較過洲而東流之河，洲之東西水，唯一流水，而比南北之水，即如見為二流。</note>
    </notes>
</doc>
