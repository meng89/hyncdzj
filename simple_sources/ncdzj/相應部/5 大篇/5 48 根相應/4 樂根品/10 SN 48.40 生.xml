<doc>
    <meta/>
    <body>
        <head>
            〔四〇〕第十　生
        </head>
        <p>「諸比丘！有五根。以何為五根耶？謂：樂根、苦根、喜根、憂根、捨根是。</p>
        <p>諸比丘！於此有比丘不放逸、熱誠、精勤而住，其時生苦根。彼如是知：『我生此苦根，此為有相、有因、有行、有緣；無相、無因、無行、無緣生苦根，則無有此之理。』彼知苦根、知苦根之集、知苦根之滅、知已生苦根、無餘滅處。</p>
        <p>已生之苦根，於何處滅無餘耶？</p>
        <p>諸比丘！於此有比丘，離諸欲、離不善法，有尋、有伺，於由離生喜與樂之初靜慮具足而住，已生之苦根於此處滅無餘。</p>
        <p>諸比丘！此名為比丘悟苦根之滅，引心於涅槃。</p>
        <p>諸比丘！此處有比丘，不放逸、熱誠、精勤而住，其時生憂根。彼如是知：<ref cRef="PTS.S.5.214"/>『我生此憂根，此為有相、有因、有行、有緣；無相、無因、無行、無緣生憂根，則無此理。』彼知憂根、知憂根之集、知憂根之滅、知已生憂根滅無餘處。</p>
        <p>已生之憂根，於何處滅無餘耶？</p>
        <p>諸比丘！此處有比丘，尋伺寂靜故內淨，心是一趣、無尋無伺，於由定生喜與樂之第二靜慮具足而住，已生之憂根於此處滅無餘。</p>
        <p>諸比丘！此名為比丘悟憂根之滅，引心於涅槃。</p>
        <p>諸比丘！此處有比丘，不放逸、熱誠、精勤而住，其時生樂根。彼如是知：『我生此樂根，此為有相、有因、有行、有緣；無相、無因、無行、無緣生樂根，則無此之理。』彼知樂根、知樂根之集、知樂根之滅、知已生樂根滅無餘處。</p>
        <p>已生之樂根，於何處滅無餘耶？</p>
        <p>諸比丘！此處有比丘，離喜故住於捨，正念、正知，對樂身正受，如諸聖者之所宣說，對有捨與念樂住之第三靜慮具足而住，已生之樂根於此處滅無餘。</p>
        <p>諸比丘！此名為比丘悟樂根之滅，引心於涅槃。</p>
        <p><ref cRef="PTS.S.5.215"/>六</p>
        <p>諸比丘！此處有比丘，不放逸、熱誠、精勤而住，其時生喜根。彼如是知：『我生此喜根，此為有相、有因、有行、有緣；無相、無因、無行、無緣生喜根，則無此之理。』彼知喜根、知喜根之集、知喜根之滅、知已生喜根滅無餘處。</p>
        <p>已生之喜根，於何處滅無餘耶？</p>
        <p>諸比丘！此處有比丘，斷樂斷苦故、及先早滅憂與喜故，為不苦不樂，於捨念清淨之第四靜慮具足而住，已生之喜根於此處滅無餘。</p>
        <p>諸比丘！此名為比丘悟喜根之滅，引心於涅槃。</p>
        <p>諸比丘！此處有比丘，不放逸、熱誠、精勤而住，其時生捨根。彼如是知：『我生此捨根，此為有相、有因、有行、有緣；無相、無因、無行、無緣生捨根，則無此之理。』彼知捨根、知捨根之集、知捨根之滅、知已生捨根滅無餘處。</p>
        <p>已生之捨根，於何處滅無餘耶？</p>
        <p>諸比丘！此處有比丘，徧超非想非非想處，具足想受滅而住，已生之捨根於此處滅無餘。</p>
        <p><ref cRef="PTS.S.5.216"/>諸比丘！此名為比丘悟捨根之滅，引心於涅槃。」</p>
    </body>
    <notes/>
    <ps/>
    <notes/>
</doc>
