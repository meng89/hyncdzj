<doc type="for_machine">
    <body>
        <head2>
            〇
        </head2>
        <head>
            〇
        </head>
        <p>時，有眾多之比丘來至世尊住處。至已，敬禮世尊，坐於一面。世尊對坐於一面之彼諸比丘曰：</p>
        <p>「諸比丘！對一法修習、多修者，則四法圓滿；對四法修習、多修者，則七法圓滿；對七法修習、多修者，則二法有圓滿者否？」</p>
        <p>「大德！在我等於法乃以世尊為根本……乃至……」</p>
        <p>「諸比丘！對一法修習、多修者，則四法圓滿；對四法修習、多修者，則七法圓滿；對七法修習、多修者，則二法有圓滿。</p>
        <p>諸比丘！對何之一法修習、多修者，則四法圓滿；對四法修習、多修者，則七法圓滿；對七法修習、多修者，則二法圓滿耶？</p>
        <p>諸比丘！於入出息念定之一法修習、多修者，則四念處圓滿；對四念處修習、多修者，則七覺支圓滿；對七覺支修習、多修者，則明、解脫圓滿。」</p>
        <head2>
            一
        </head2>
        <head>
            <ref cRef="PTS.S.5.336"/>
            一
        </head>
        <p>「諸比丘！云何於入出息念定修習、多修者，則四念處圓滿耶？</p>
        <p>諸比丘！於此有比丘，往阿蘭若、往樹下、往空屋，結跏趺坐，以身正持，修念現前，正念入息、正念出息……乃至……學『我觀定棄入息』，學『我觀定棄出息』。</p>
        <p>諸比丘！若比丘行長入息，知為『長入息』；行長出息，知為『長出息』；行短入息……乃至……覺徧身……乃至……學『止身行入息』，學『止身行出息』，諸比丘！其時，比丘於身觀身，以熱誠、正知、正念，對世間之貪憂調伏而住。何以故耶？</p>
        <p>諸比丘！吾謂入出息乃隨一之身。諸比丘！故其時，比丘於身觀身，以熱誠、正知、正念，對世間之貪憂調伏而住。</p>
        <p>諸比丘！若比丘學『覺喜……覺樂……覺心行……止心行入息』，學『止心行出息』，諸比丘！其時，比丘於受觀受，以熱誠、正知、正念，對世間之貪憂調伏而住。何以故耶？</p>
        <p>諸比丘！吾謂入出息之善作意，乃隨一之受。諸比丘！故其時，比丘於受觀<ref cRef="PTS.S.5.337"/>受，以熱誠、正知、正念，對世間之貪憂調伏而住。</p>
        <p>諸比丘！若比丘學『覺心……心歡喜之……心解脫之入息』，學『心解脫之出息』，諸比丘！其時，比丘於心觀心，以熱誠、正知、正念，對世間之貪憂調伏而住。何以故耶？</p>
        <p>諸比丘！吾對忘念、不正知者，不說入出息念定之修習。諸比丘！故其時，比丘於心觀心，以熱誠、正知、正念，對世間之貪憂調伏而住。</p>
        <p>諸比丘！若比丘學『觀無常……觀貪……觀滅盡……觀定棄入息』，學『觀定棄出息』，諸比丘！其時，比丘於諸法觀法，熱誠、正知、正念，對世間之貪憂調伏而住，以慧觀貪憂之斷，善予觀察。諸比丘！故其時，比丘於諸法觀法，以熱誠、正知、正念，對世間之貪憂調伏而住。</p>
        <p>諸比丘！對入出息念定如是修習、如是多修者，則四念處圓滿。」</p>
        <head2>
            二
        </head2>
        <head>
            二
        </head>
        <p>「諸比丘！云何對四念處修習、多修者，則七覺支圓滿耶？</p>
        <p>諸比丘！比丘於身觀身，住於繫念時，比丘之念不忘失。諸比丘！比丘繫念<ref cRef="PTS.S.5.338"/>不忘失時，比丘得念覺支，修習念覺支，念覺支修習圓滿。如是正念而住，以慧對彼法決擇、伺察、觀察。</p>
        <p>諸比丘！比丘如是正念而住，以慧對彼法決擇、伺察、觀察時，比丘得擇法覺支，修習擇法覺支，擇法覺支修習圓滿。以慧對彼法決擇、伺察、觀察，則得不退之精進。</p>
        <p>諸比丘！比丘以慧對彼法決擇、伺察、觀察，得不退之精進時，比丘得精進覺支，修習精進覺支，精進覺支修習圓滿。發精進者，則得離財之喜。</p>
        <p>諸比丘！比丘發精進得離財之喜時，比丘得喜覺支，修習喜覺支，喜覺支修習圓滿。意喜者，則身輕安而心輕安。</p>
        <p><ref cRef="PTS.S.5.339"/>二六</p>
        <p>諸比丘！比丘意喜而身輕安、心輕安時，比丘得輕安覺支，修習輕安覺支，輕安覺支修習圓滿。身輕安則得樂、得心定。</p>
        <p>諸比丘！比丘身輕安得樂、得心定時，比丘得定覺支，修習定覺支，定覺支修習圓滿。如是得心定，善予觀察。</p>
        <p>諸比丘！比丘如是得心定、善觀察時，比丘得捨覺支，修習捨覺支，捨覺支修習圓滿。</p>
        <p>諸比丘！比丘於受……於心……於諸法觀法，繫念而住時，比丘之念不忘失。</p>
        <p>諸比丘、比丘繫念不忘失之時，比丘得念覺支，修習念覺支，念覺支修習圓滿……乃至……如是得心定，善予觀察。</p>
        <p>諸比丘！比丘如是得心定、善觀察時，比丘得捨覺支，修習捨覺支，捨覺支修習圓滿。</p>
        <p>諸比丘！對四念處如是修習、如是多修者，則七覺支圓滿。」</p>
        <head2>
            三
        </head2>
        <head>
            <ref cRef="PTS.S.5.340"/>
            三
        </head>
        <p>「諸比丘！云何對七覺支修習、多修者，則明、解脫圓滿耶？</p>
        <p>諸比丘！於此有比丘，依遠離、依離貪、依滅盡，修習迴向於捨之念覺支……擇法覺支……精進覺支……喜覺支……輕安覺支……定覺支……依遠離、依離貪、依滅盡，修習迴向於捨之捨覺支。</p>
        <p>諸比丘！對七覺支如是修習、如是多修者，則明、解脫圓滿。」</p>
    </body>
    <ps></ps>
</doc>
