<doc>
    <meta/>
    <body>
        <head>
            〔二八〕第六　燃燒
        </head>
        <p>爾時，世尊住伽耶象頭山，與一千比丘等俱。</p>
        <p>於此處，世尊對諸比丘曰：「諸比丘！一切為燒。諸比丘！云何一切為燒耶？</p>
        <p>諸比丘！眼為燒、色為燒、眼識為燒、眼觸為燒，凡緣此眼觸所生之受，或苦、或樂、或非苦非樂，此亦為燒。緣何為燒耶？我說因貪欲之火、因瞋恚之火、因愚癡之火高燒，因生、老、死，因憂、悲、苦、惱、絕望而燒。耳是……鼻是…<ref cRef="PTS.S.4.20"/>…舌是……身是……</p>
        <p>意是燒、法是燒、意識是燒、意觸是燒，凡緣此意觸所生之受，或樂、或苦、或非苦非樂，亦為所燒。緣何而燒耶？我說因貪欲之火、因瞋恚之火、因愚癡之火高燒，因生、老、死，因憂、悲、苦、惱、絕望而燒。</p>
        <p>諸比丘！如是觀者，多聞之聖弟子於眼亦生厭嫌、於色亦生厭嫌、於眼識亦生厭嫌、於眼觸亦生厭嫌，凡緣此眼觸所生之受，或樂、或苦、或非苦非樂，此亦生厭嫌。於耳亦……於鼻亦……於舌亦……於身亦……於意亦……凡緣此意所生之受，或苦、或樂、或非苦非樂，亦生厭嫌，因厭嫌而離欲，因離欲而得解脫，於解脫則『我解脫』之智生。證知：生已盡、梵行已成、應作已作、更不為如是來此生。」</p>
        <p>世尊言此，彼等比丘心生歡喜，歡受世尊之所說。</p>
        <p>然而宣說此教法已，使彼等比丘無所取著，其心已由諸漏解脫。</p>
    </body>
    <notes/>
    <ps/>
    <notes/>
</doc>
