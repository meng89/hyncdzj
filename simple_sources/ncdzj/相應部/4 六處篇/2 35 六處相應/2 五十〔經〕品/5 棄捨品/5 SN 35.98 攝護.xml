<doc type="for_machine">
    <body>
        <head>
            〔九八〕第五　攝護
        </head>
        <p>「諸比丘！我為汝等說攝護與不攝護，且諦聽。</p>
        <p>諸比丘！如何為不攝護耶？</p>
        <p>諸比丘！眼所識之色，快意、可愛、樂、喜愛，誘心染於欲念。比丘若悅讚於此，戀著於此而住者，諸比丘！此比丘則應自知：『我由善法退墮，此乃世尊所說示之退〔法〕。』應如是知。</p>
        <p>諸比丘！耳所識之聲……鼻所識之香……舌所識之味……身所識之觸……意所識之法，快意、可愛、樂、喜愛，誘生欲念。比丘若悅讚於此，戀著於此而住者，諸比丘！此比丘當自知：『我由善法退墮，此乃世尊所說示之退〔法〕。』應如是知。</p>
        <p>諸比丘！如是為不攝護。</p>
        <p>諸比丘！如何為攝護耶？</p>
        <p>諸比丘！眼所識之色，快意、可愛、樂、喜愛，誘生欲念。比丘若不悅不讚於此，不戀著於此而住者，諸比丘！此比丘當自知：『我不由善法退墮，此世尊所<ref cRef="PTS.S.4.80"/>說示之不退〔法〕。』應如是知。</p>
        <p>諸比丘！耳所識之聲……鼻所識之香……舌所識之味……身所識之觸……意所識之法快意、可愛、樂、喜愛，誘生欲念。若比丘不悅不讚於此，不戀著於此而住者，諸比丘！此比丘當自知：『我不由善法退墮，此世尊所說示之不退〔法〕。』應如是知。</p>
        <p>諸比丘！如是為攝護。」</p>
    </body>
    <ps></ps>
</doc>
