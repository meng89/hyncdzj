<doc>
    <meta/>
    <body>
        <head>
            〔九一〕第八　動著（二）
        </head>
        <p>「諸比丘！動著是疾病，動著是腫物，動著是刺箭。然則諸比丘！如來於此無動著、離刺箭而住。</p>
        <p>諸比丘！比丘於此，應期望我無動著，離刺箭而住。</p>
        <p>不思量眼，不思量有眼，不依眼而思量，不思量眼是我有。不思量色<a n="1"/>，不思量眼識，不思量眼觸，凡以眼觸為緣所生之受，或樂、或苦、或非苦非樂，亦不思量此，亦不思量有此，亦不依此而思量，亦不思量此是我有。諸比丘！凡或思量於物，或思量有物，或依物而思量，或思量物是我有，此與彼是異，因異而著於有之世間，則以有而喜於此，以耳……以鼻……以舌……以身……</p>
        <p>不思量意，不思量有意，不依意而思量，不思量意為我有。不思量法、不思量意識，不思量意觸，凡以此意觸為緣所生之受，或樂、或苦、或非苦非樂，此亦不思量，亦不思量此有，亦不依此而思量，亦不思量此是我有。諸比丘！凡或思量於<ref cRef="PTS.S.4.67"/>物，或思量有物，或依物思量，或思量物是我有，此與彼物是異，因異而著於有之此世間，則以有而喜於此。</p>
        <p>諸比丘！於蘊、界、處，彼亦不思量此，亦不思量有此，亦不依此而思量，亦不思量此是我有。彼無如是之思量，則對世之〔任何〕一物亦不生執著，無所執著則不生愛慕，無所愛慕則獨自入涅槃。證知：生已盡、梵行已成、應作已作、不為如是再生。」</p>
    </body>
    <notes/>
    <ps/>
    <notes>
        <note n="1">暹羅本此亦說四種思量。</note>
    </notes>
</doc>
