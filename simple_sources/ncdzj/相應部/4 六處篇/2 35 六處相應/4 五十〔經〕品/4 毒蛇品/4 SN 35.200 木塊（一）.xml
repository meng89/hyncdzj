<doc>
    <meta/>
    <body>
        <head>
            〔二〇〇〕第四　木塊（一）
        </head>
        <p>爾時，世尊住於憍賞彌城之恆河畔。</p>
        <p>世尊，見大木塊於恆河順流而下。見已告諸比丘曰：「諸比丘！有見大木塊於恆河順流而下否？」</p>
        <p>「唯然，大德！有見於此。」</p>
        <p>「諸比丘！此木塊若不著此岸，不著於彼岸，不沈<a n="1"/>於流中，不被繫上陸地，不被人取，不被非人取，不被渦流所取，內部不腐敗，諸比丘！如是，其木塊則向海、趣海、而入海。何以故？諸比丘！恆河之流為向海、趣海、而流入於海故。與此同理，諸比丘！汝等若不著此岸，不著於彼岸，不沈於流中，不繫上陸地，不為人取，不為非人取，不為渦流所取，內部不腐敗，諸比丘！如是汝等則向於涅槃、趣於涅<ref cRef="PTS.S.4.180"/>槃、而入於涅槃。何以故？諸比丘！正見即為向於涅槃、趣於涅槃、入於涅槃故。」</p>
        <p>如是說已。一比丘白世尊曰：「大德！何者為此岸？何者為彼岸？何者為沈於流中？何者為繫上陸地？何者為人取？何者為非人取？何者為渦流所取？何者為內部腐敗耶？」</p>
        <p>「諸比丘！此岸，乃此內六處之喻語。</p>
        <p>諸比丘！彼岸，乃此外六處之喻語。</p>
        <p>諸比丘！沈於流中，乃此喜悅染心之喻語。</p>
        <p>諸比丘！被繫上陸地，乃此我慢之喻語。</p>
        <p>諸比丘！何者，是被人取者？此處有比丘與在家混住，共喜悅，共憂苦，於有安樂之眾中則有安樂，於有苦惱之眾中則有苦惱，而起於應作當作之事，自專其心，比丘！此者，稱之為被人所取。</p>
        <p>比丘！何者為被非人取？此處有比丘，或<a n="2"/>願修梵行入某天子群：『依此戒<ref cRef="PTS.S.4.181"/>行，或依梵行，或依苦行、梵行，我成天子或天子群之一。』比丘！此稱之為被非人所取。</p>
        <p>比丘！渦流所取者，此為五種欲之喻語。</p>
        <p>比丘！何者為內部腐敗者耶？此有比丘，或為邪戒者、惡法者、不淨者、可疑之行為者、覆隱己業者，非沙門而公稱為沙門，非梵行者而公稱為梵行者，內心腐敗，漏泄塵埃之性者。比丘！此稱之為內部腐敗者。」</p>
        <p>其時，偶一牧牛者難陀，立於世尊之傍。</p>
        <p>時，牧牛者難陀，白世尊曰：「大德！余不著此岸<a n="3"/>，不著彼岸，不沈流中，不被繫上陸地，不為人取，不為非人取，不為渦流取，內部不腐敗。大德！我於世尊之處可得出家、可得受戒歟？」</p>
        <p>「唯然，難陀！須將牛遣返於主人！」</p>
        <p>「大德！撫愛其犢牛等，亦當歸去。」</p>
        <p>「難陀！將牛遣還於主人。」</p>
        <p>於是，牧牛者難陀，將牛遣還於主人，來詣世尊之住處，白世尊曰：「大德！牛已遣返主人矣。大德！可得於世尊之處出家、受戒耶？」</p>
        <p>牧牛者難陀得於世尊之處出家受戒。牧牛者難陀於受戒後不久，唯獨一人遠離其他，精進專心不放逸而住<a n="4"/>……</p>
        <p>尊者難陀，成為阿羅漢之一。</p>
    </body>
    <notes/>
    <ps/>
    <notes>
        <note n="1">雜阿含經卷四三．一一經：「不關洲渚。」</note>
        <note n="2">PTS 本二語 ekacco ekacco 重疊，是衍字。</note>
        <note n="3">原文「著此岸」是衍字。</note>
        <note n="4">參照六七經之一七節。</note>
    </notes>
</doc>
