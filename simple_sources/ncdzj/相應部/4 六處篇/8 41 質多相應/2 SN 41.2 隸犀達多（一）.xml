<doc>
    <meta/>
    <body>
        <head>
            第二　隸犀達多（一）
        </head>
        <p>爾時，眾多之長老比丘等，住於摩叉止陀安婆陀伽林中。</p>
        <p>其時，質多居士至此長老比丘等住處，禮拜彼等，坐於一面。</p>
        <p>坐於一面之質多居士，白長老比丘等曰：「諸大德！長老等明日請應諾受余之食供養。」</p>
        <p>長老比丘等默應許諾。</p>
        <p><ref cRef="PTS.S.4.284"/>四</p>
        <p>時，質多居士知長老比丘等，承諾受食供養，乃從座而起，禮拜彼等，行右繞禮離去。</p>
        <p>時，長老比丘等，過此夜後，於翌晨著內衣、持衣、鉢，來至質多居士住處，坐於所設之座。</p>
        <p>質多居士至長老比丘等座前，禮拜彼等，坐於一面。</p>
        <p>坐於一面之質多居士，白尊者長老曰：「大德長老！謂：『界種種，界種種』者<a n="1"/>，大德！幾何之界種種，是世尊所說耶？」作斯言時，尊者長老默止。</p>
        <p>質多居士二度白尊者長老曰：「大德長老！謂：『界種種，界種種』者，大德！幾何之界種種，是世尊所說耶？」</p>
        <p>尊者長老又二度默止。</p>
        <p>質多居士三度白尊者長老曰：「大德長老！謂：『界種種，界種種』者，大德！幾何之界種種，是世尊所說耶？」</p>
        <p>尊者長老又三度默止。</p>
        <p>其時，偶隸犀達多於此比丘眾中，是最年輕者。</p>
        <p>時，尊者隸犀達多，白尊者長老曰：「大德長老！余願釋答質多居士之此所問。」</p>
        <p>「隸犀達多！汝可釋答質多居士之此所問。」</p>
        <p>「居士！汝如是問：『大德長老！所稱界種種，界種種者，幾何界種種，是世尊所說耶？』」</p>
        <p><ref cRef="PTS.S.4.285"/>「誠然，大德！」</p>
        <p>「居士！世尊說此之界種種，曰：眼界、色界、眼識界、耳……鼻……舌……身……意界、法界、意識界。居士！此乃世尊所說之界種種。」</p>
        <p>時，質多居士歡喜、隨喜尊者隸犀達多之所說，以勝妙之堅軟食物，親手供養長老比丘等，直至彼等滿足辭去為止。</p>
        <p>食已，長老比丘等手放下鉢，即從座起而離去。</p>
        <p>時，尊者長老言於尊者隸犀達多比丘曰：「善哉！友隸犀達多！彼之所問，汝為明了；彼之所問，余不明了。然而友隸犀達多！他時如是所問出現時，即亦如汝之明了。」</p>
    </body>
    <notes/>
    <ps/>
    <notes>
        <note n="1">參照相應部〔三五〕六處相應之一二九經。</note>
    </notes>
</doc>
