<doc type="for_machine">
    <body>
        <head>
            〔一一〕第一　獨坐
        </head>
        <p>時，有一比丘來詣世尊住處，禮拜世尊，坐於一面。</p>
        <p>坐於一面之彼比丘，向世尊曰：「大德！我獨坐靜思，心起如是念：『世尊說示三種受，為樂受、苦受、非苦非樂受是。』世尊說此三種受。然而世尊！又如是說如何感受，亦為苦<ewn><a/><note>雜阿舍經一七卷二二經：「又復說諸所有受，悉皆是苦。」</note></ewn>。凡如何感受，亦為苦者，此世尊依何而說耶？」</p>
        <p>「比丘！善哉，善哉！比丘！余說三種之受，乃樂受、苦受、非苦非樂受是。余說此三種受也。然而余又說任何之感受，亦皆是苦。凡任何之感受，皆是苦者，比丘！余乃依諸行無常而說。比丘！凡任何之感受皆是苦，余依此說諸行是破壞之法，<ref cRef="PTS.S.4.217"/>消亡之法，離欲之法，滅盡之法，變壞之法。</p>
        <p>然而依此，比丘！余亦次第說諸行之滅盡。逮達初禪<ewn><a/><note>雜阿含經一七卷二二經：「初禪正受時，言語寂滅，第二禪正受時，覺觀寂滅，第三禪正受時，喜心寂滅，第四禪正受時，出入息寂滅云云。」</note></ewn>者，言語滅；逮達第二禪者，尋伺滅；逮達第三禪者，喜滅；逮達第四禪者，入息出息滅；逮達空無邊處者，色想滅；逮達識無邊處者，空無邊處想滅；逮達無所有處者，識無邊處想滅；逮達非想非非想處者，無所有處想滅；逮達想受滅者，想與受滅。漏盡之比丘，貪欲滅，嗔恚滅，愚癡滅。</p>
        <p>依此，比丘！余乃次第說諸行之止息。逮達初禪者，言語止息；逮達第二禪者，尋伺止息……逮達想受滅者，想受止息。漏盡之比丘，貪欲止息，瞋恚止息，愚癡止息。</p>
        <p>比丘！此等之六者，是輕安。逮達初禪者，言語輕安；逮達第二禪者，尋伺輕安；逮達第三禪者，喜輕安；逮達第四禪者，入息出息輕安；逮達想受滅者，想與<ref cRef="PTS.S.4.218"/>受輕安。漏盡之比丘，是貪欲輕安，瞋恚輕安，愚癡輕安也。」</p>
    </body>
    <ps></ps>
</doc>
