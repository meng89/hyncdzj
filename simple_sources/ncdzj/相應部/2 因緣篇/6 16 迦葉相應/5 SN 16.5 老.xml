<doc>
    <meta/>
    <body>
        <head>
            第五　老
            <a n="1"/>
        </head>
        <p>如是我聞。〔爾時，世尊〕住王舍城竹林。</p>
        <p>爾時，尊者大迦葉，來詣世尊處。詣已，禮敬世尊，坐於一面。</p>
        <p>對坐於一面之尊者大迦葉，世尊作如是曰：「迦葉！汝齡老矣，此等可棄捨之粗布糞掃衣，於汝猶重。迦葉！然則，汝可執家主之衣，食所請之食，住於我側。」</p>
        <p>「大德！我於長夜，住阿蘭若，而讚歎住阿蘭若。為乞食者，而讚歎乞食者。為著糞掃衣者，而讚歎著糞掃衣。為持三衣者，而讚歎持三衣。我少欲，而讚歎少欲。我知足而讚歎知足。我遠離，而讚歎遠離。我無交往而讚歎無交往。我精勤，而讚歎精勤。」</p>
        <p>「迦葉！汝觀幾何之義，長夜住阿蘭若，而讚歎住阿蘭若……為乞食者……著糞掃衣者……持三衣者……少欲……知足……遠離……無交往……精進而讚歎精進耶？」</p>
        <p><ref cRef="PTS.S.2.203"/>六</p>
        <p>「大德！我以觀二義，長夜以住阿蘭若，讚歎住阿蘭若……為乞食者……著糞掃衣者，持三衣者……少欲……知足……遠離……無交……精勤而讚歎精進。」</p>
        <p>其一方面，觀自之現法樂住；他方面，為切望後人入隨見，哀愍後人。彼等實乃為佛、隨佛之弟子，彼等長夜住阿蘭若者，讚歎住阿蘭若者……乞食者……著糞掃衣者……持三衣者……少欲……知足……遠離……無交……精勤而讚歎精進者。彼等如是為入，此長夜為彼等之利益與幸福。</p>
        <p>「大德！我觀此等二義，長夜住阿蘭若，讚歎住阿蘭若，乞食者……著糞掃衣者……持三衣者……少欲……知足……遠離……無交……精勤而讚歎精進。」</p>
        <p>「善哉，善哉！迦葉！為眾多人之利益而行，為眾多人之幸福，為世聞之哀憐，為人天之利益、幸福而行。」</p>
        <p>「然則迦葉！汝可捨棄所執之粗布糞掃衣，行乞食、住於森林。」</p>
    </body>
    <notes/>
    <ps/>
    <notes>
        <note n="1">雜阿含四一（大正藏二．三〇一c）及別雜六（大正藏二．四一六b）。</note>
    </notes>
</doc>
