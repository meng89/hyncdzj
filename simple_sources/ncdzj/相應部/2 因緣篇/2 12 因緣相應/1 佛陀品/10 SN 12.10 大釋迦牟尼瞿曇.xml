<doc type="for_machine">
    <body>
        <head2>
            一
        </head2>
        <head>
            <ref cRef="PTS.S.2.10"/>
            一
        </head>
        <p>「諸比丘！我於正覺前，未成正覺，為菩薩時，正念以生是思念：『此世間實陷於苦：生、老、衰、歿、再生，然又不知此苦之出離，不知老死之〔出離〕。何時能知此苦之出離、老死之出離耶？』</p>
        <p>諸比丘！爾時，我生是思念：『何有故有老死？緣何而有老死耶？』諸比丘！爾時，我以正思惟與慧生知解：『有生故有老死，緣生而有老死。』</p>
        <p>諸比丘！爾時，我生是念：『何有故有生？有有、取、愛、受、觸、六處、名色、識、行，緣何而有行耶？』諸比丘！爾時，我以正思惟與慧生知解：『有無明故有行，緣無明乃有行。』</p>
        <p>如是，緣此無明而有行，緣行而有識……如是此是全苦蘊之集。</p>
        <p>諸比丘！『是集、是集』，我聞前所未聞之法，眼生、智生、慧生、明生、光生。</p>
        <head2>
            二
        </head2>
        <head>
            二
        </head>
        <p>諸比丘！爾時，我生是思念：『無何故無老死，何滅乃老死滅耶？』諸比丘！爾時，我以正思惟與慧生知解：『無生故無老死，生滅乃老死滅。』</p>
        <p>諸比丘！爾時，我作如是思念：『無何故無生，無有、取、愛、受、<ref cRef="PTS.S.2.11"/>觸、六處、名色、識、行，何滅乃行滅耶？』諸比丘！爾時，我以正思惟與慧生知解：『無無明故無行，無明滅乃行滅。』</p>
        <p>如是，此無明滅乃行滅，行滅乃識滅……如是此是全苦蘊滅。</p>
        <p>諸比丘！『是滅也、是滅』，於是毘婆尸菩薩未聞前所未聞之法，眼生、智生、慧生、明生、光生。」</p>
        <p>於此頌曰：</p>
        <j>
            <s>法說及分別</s>
            <s>道跡毘婆尸</s>
            <s>尸棄毘舍浮</s>
            <s>拘留孫那含</s>
            <s>迦葉大釋迦</s>
            <s>牟尼尊瞿曇</s>
        </j>
    </body>
    <ps></ps>
</doc>
