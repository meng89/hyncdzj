<doc type="for_machine">
    <body>
        <head>
            〔五九〕五群比丘
            <ewn>
                <a/>
                <note>漢譯雜阿含經卷二（大正藏二．七c）律藏大品原典一三頁以下。</note>
            </ewn>
        </head>
        <p>波羅捺國，鹿野苑之因緣。</p>
        <p>於此，世尊告五比丘曰……乃至……如是說曰：</p>
        <p>「諸比丘！色是無我。諸比丘！若此色<ewn><a/><note>「此色」，rūpaṁ ca hidaṁ 之中，最後一語，原本逸失。</note></ewn>有我者，此色則無致病，於色則得謂：『我用此色，不用彼色。』</p>
        <p>諸比丘！然而，色無我故，色乃致病，於色不得謂：『我用此色，不用彼色。』</p>
        <p><ref cRef="PTS.S.3.67"/>五</p>
        <p>受是無我。諸比丘！若此受是有我者，此受則無致病，於此受乃得謂：『我用此受，不用彼受。』</p>
        <p>諸比丘！然而，受是無我故，受乃致病，於受不得謂：『我用此受，不用彼受。』</p>
        <p>想是無我……</p>
        <p>行是無我。諸比丘！若此行是有我者，則此行無致病，於此行則得謂：『我用此行，不用彼行。』</p>
        <p>諸比丘！然而，行是無我故，行乃致病，則於行不得謂：『我用此行，不用彼行。』</p>
        <p>識是無我。諸比丘！若此識是有我者，則此識無致病，於此識則得謂：『我用此識，不用彼識。』</p>
        <p>諸比丘！然而，識是無我故，識乃致病，則於識不得謂：『我用此識，不用彼識。』</p>
        <p>諸比丘！汝等於意云何？色是常耶、無常耶？」</p>
        <p>「大德！是無常！」</p>
        <p>「無常者，是苦耶？是樂耶？」</p>
        <p>「大德！是苦。」</p>
        <p>「以觀見無常、苦而變易之法，得為『此是我所，此是我，此是我體』耶？」</p>
        <p>「大德！不也。」</p>
        <p>受……想……行……</p>
        <p>「識是常住耶、無常耶？」</p>
        <p>「大德！是無常。」</p>
        <p>「無常者，是苦耶？是樂耶？」</p>
        <p><ref cRef="PTS.S.3.68"/>「大德！是苦。」</p>
        <p>「觀見無常、苦而變易之法者，得為『此是我所，此是我，此是我體』耶？」</p>
        <p>「大德！不也。」</p>
        <p>「諸比丘！是故，所有色之過去、未來、現在、內、外、粗、細、劣、勝、遠、近，應如是以正慧作如實觀，此非我所，此非我，此非我體。</p>
        <p>所有受之……</p>
        <p>想之……</p>
        <p>行之……</p>
        <p>識之過去、未來、現在、內、外、粗、細、劣、勝、遠、近，應如是以正慧，作如實觀：此非我所，此非我、此非我體。</p>
        <p>諸比丘！多聞之聖弟子，作如是觀者，則厭患色，厭患受……想……行……識，厭患者則離貪，離貪者則解脫，解脫者則生已解脫智，知：生已盡、梵行已立、所作已辦、不受後有。」</p>
        <p>世尊如是說已，五群比丘信受歡喜世尊之所說。又說此教時，五比丘無取著，而從諸漏令心解脫。</p>
    </body>
    <ps></ps>
</doc>
