<doc type="for_machine">
    <body>
        <head>
            <ref cRef="PTS.S.3.116"/>
            〔八六〕第四　阿㝹羅度
            <ewn>
                <a/>
                <note>漢譯雜阿含經卷五（大正藏二．三二c）。</note>
            </ewn>
        </head>
        <p>如是我聞。爾時，世尊住毘舍離城大林重閣堂。</p>
        <p>其時，具壽阿㝹羅度，住離世尊不遠之林間小屋。</p>
        <p>時，有眾多之外道出家眾，到具壽阿㝹羅度之處，到而與具壽阿㝹羅度，俱相交談慶慰、可感銘、歡喜之言，而坐於一面。</p>
        <p>坐於一面之彼諸外道出家眾，言具壽阿羅度曰：</p>
        <p>「友阿㝹羅度！彼如來是最上人、最勝人，已獲得最勝，彼如來有施設此四句，〔謂：〕如來死後有耶？或如來死後無耶？或如來死後亦有亦無耶？或如來死後非有非無耶？」</p>
        <p>如是言已，具壽阿㝹羅度，言彼諸外道出家眾曰：</p>
        <p>「友等！彼如來是最上人、最勝人，已獲得最勝，彼如來不用施設此四句，〔謂：〕如來死後有耶？或如來死後無耶？或如來死後亦有亦無耶？或如來死後非有非無耶？」</p>
        <p>如是言已。彼諸外道出家眾，言於具壽阿㝹羅度曰：</p>
        <p>「此比丘，乃新參而出家未久；或若長老，則愚癡不聰明。」</p>
        <p>時，諸外道出家眾，言新參，言愚癡，以毀罵具壽阿㝹羅度，即從座起而去。</p>
        <p><ref cRef="PTS.S.3.117"/>八</p>
        <p>時，彼諸外道出家眾離去未久，具壽阿㝹羅度乃生思念：</p>
        <p>「若彼諸外道出家眾，重來問我，我將如何作答？為彼諸外道出家眾，說世尊之所說，不以非實讒誣世尊，以隨法說法、以順法之順正說<ewn><a/><note>「順正說」，原本和暹羅本俱為 vādānupāto 由異本讀為 vādānuvādo。</note></ewn>，不得令墮呵責處？」</p>
        <p>時，具壽阿㝹羅度來詣世尊之住處，詣而……乃至……</p>
        <p>於一面坐之具壽阿㝹羅度，白世尊曰：</p>
        <p>「大德！我住離世尊不遠之林間小屋。大德！時，有眾多外道出家眾，來到我處……乃……言我曰：『友阿㝹羅度！彼如來是最上人、最勝人，已獲得最勝，彼如來有施設此四句，〔謂：〕「如來死後有耶？……乃至……如來死後非有非無耶？」』</p>
        <p>大德！如是言已，我言彼諸外道出家眾曰：『友等！彼如來是最上人、最勝人已獲得最勝。彼如來不用施設此四句，〔謂：〕「如來死後有耶？……乃至……如來死後非有非無。」』</p>
        <p>大德！如是言已，彼諸外道出家眾言我曰：『此比丘乃新參而出家未久，或若長老則愚癡不聰明。』</p>
        <p>大德！時，彼諸外道出家眾，言新參，言愚癡以毀罵我，即從座起而去！</p>
        <p><ref cRef="PTS.S.3.118"/>一四</p>
        <p>大德！時，彼諸外道眾出家離去未久，我乃生思念：『若彼諸外道出家眾，重來問我，我將如何作答？為彼諸外道出家眾，說世尊之所說，不以非實讒誣世尊，以隨法說法、以順法之順正說，不得墮呵責處。』」</p>
        <p>「阿㝹羅度！汝意如何，色是常耶？是無常耶？」</p>
        <p>「大德！是無常……乃至……」</p>
        <p>「是故於是處……乃至……</p>
        <p>如是觀之，知……乃至……不受後有。」</p>
        <p>「阿㝹羅度！汝意如何！觀色是如來耶？」</p>
        <p>「大德！不也。」</p>
        <p>「觀受……想……行……識是如來耶？」</p>
        <p>「大德！不也。」</p>
        <p>「阿㝹羅度！汝意如何！觀色中有如來耶？」</p>
        <p>「大德！不也。」</p>
        <p>「觀離色有如來耶？」</p>
        <p>「大德！不也。」</p>
        <p>「觀受……想……行……識中有如來耶？」</p>
        <p>「大德！不也。」</p>
        <p>「觀離識有如來耶？」</p>
        <p>「大德！不也。」</p>
        <p>「阿㝹羅度！汝意如何，見此如來無色、無受、無想、無行、無識耶？」</p>
        <p>「大德！不也。」</p>
        <p>「阿㝹羅度！汝於是處，於現法不得真實之如來，汝得說：『友等！彼如來<ref cRef="PTS.S.3.119"/>乃最上人、最勝人、已獲得最勝，彼如來不用施設此四句，〔謂：〕「如來死後有耶？或如來死後無耶？或如來死後亦有亦無耶？或如來死後非有非無耶？」』」</p>
        <p>「大德！不也。」</p>
        <p>「善哉、善哉！阿㝹羅度！阿㝹羅度！以前及現在，我乃施設苦與苦之滅。」</p>
    </body>
    <ps></ps>
</doc>
